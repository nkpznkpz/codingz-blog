---
title: "Passive Income ไม่เคยมีอยู่จริงบนโลกใบนี้"
description: "วันนี้ผมจะมาเตือน คนที่กำลังวิ่งหา อิสรภาพทางการเงินอยู่ ส่วนตัวผมไม่ได้อยากดับความฝันใคร หรืออะไรทั้งสิ้น แต่ผมจะมาแนะนำสิ่งที่ผมได้เจอมา ผมเป็นคนหนึ่งที่เรียกได้ว่า “เคย”…"
date: "2016-10-09T07:34:22.952Z"
categories: 
  - Passive Income

published: true
canonical_link: https://medium.com/@codingz/passive-income-%E0%B9%84%E0%B8%A1%E0%B9%88%E0%B9%80%E0%B8%84%E0%B8%A2%E0%B8%A1%E0%B8%B5%E0%B8%AD%E0%B8%A2%E0%B8%B9%E0%B9%88%E0%B8%88%E0%B8%A3%E0%B8%B4%E0%B8%87%E0%B8%9A%E0%B8%99%E0%B9%82%E0%B8%A5%E0%B8%81%E0%B9%83%E0%B8%9A%E0%B8%99%E0%B8%B5%E0%B9%89-f5b6be227b28
redirect_from:
  - /passive-income-ไม่เคยมีอยู่จริงบนโลกใบนี้-f5b6be227b28
---

![ค้น Google แล้ว Cap มา](./asset-1.png)

วันนี้ผมจะมาเตือน คนที่กำลังวิ่งหา อิสรภาพทางการเงินอยู่ ส่วนตัวผมไม่ได้อยากดับความฝันใคร หรืออะไรทั้งสิ้น แต่ผมจะมาแนะนำสิ่งที่ผมได้เจอมา

ผมเป็นคนหนึ่งที่เรียกได้ว่า “เคย” เป็นผู้ที่ไฝ่หาอิสรภาพทางการเงิน อ่านหนังสือเกือบทุกเล่มที่มีขายในช่วงนั้น แล้วก็ทำตาม เรื่อยๆ แต่ก็ยังไม่พบ

Passive Income นั้นมาจากอะไรได้บ้าง จากที่ผมอ่านโดยสรุปจากหลายๆเล่มบอกไว้ประมาณนี้

-   เอาเงินเก็บที่มีอยู่ไปลงทุน ไม่ว่าจะเป็นหุ้น หรือ คอนโด
-   ง่ายๆรวยเร็วกับ Forex
-   ขายตรง
-   ลาออก เลิกเป็นลูกจ้างซ่ะ แล้วมาทำธุรกิจของตัวเอง
-   เสี่ยงเยอะสุดน่าจะปล้นธนาคาร #ผิด

---

เอาเป็นว่าทุกข้อผมเคยทำมาแล้วทั้งหมด วันนี้ผมจะมาเผิดเผยความลับให้คนอ่านทุกท่านได้ฟัง

1.  เอาเงินเก็บที่มีอยู่ไปลงทุน หลายคนเข้าใจผิด ว่าเมื่อลงไปแล้วก็ปล่อยไว้เฉยๆก็สามารถทำให้เรารวย เก็บกินเงินปันผลได้ บางคนยังคิดต่อว่าถ้าลงไปอีก 1 -2 ปีก็เลิกทำงานได้ มาเล่นหุ้นอย่างเต็มตัว ซึ่ง ผมไม่ได้บอกนะว่าไม่มีคนสำเร็จ เพียงแต่ กลุ่มคนที่อยากรวยได้กระโดดเข้ามาที่กองไฟกองนี้ ที่ในสนามมีแต่หมาล่าเนื้อ และกลุ่มคนเหล่านี้ ก็ไม่ได้ปล่อยให้คุณได้กำไรอย่างง่ายๆ นั่งลงทุนที่เล่นเป็นอาชีพจริงๆ มีเพียง 10% เท่านั้นที่ได้กำไร บางคนบอกว่าสายกราฟ สาย VI หรือจะสายอะไรก็แล้วแต่ ก็ยังสู้เสือตลาดพวกนี้ไม่ได้ เค้ารู้ทั้งหมดและยังสามารถจัดการกับสื่อ และปล่อยข่าววงในได้อีกด้วย (เคยรู้จักเจ้ามือหุ้น ใน SET 50 เค้าบอกว่าในยามที่ตลาดเงียบๆเค้าสามารถทำราคาหุ้นได้โดยใช้เงินเพียง 50 ล้าน) เอาเป็นว่า ซื้อแล้วก็ต้องมาดูอยู่ดีตลอด อ่านข่าวตลอด ซื้อไว้เฉยๆเจ๊งแน่นอน
2.  ง่ายรวยเร็วๆ ด้วย Forex อันนี้ไม่มีอะไรมาก ก็เหมือนกับหุ้นเลย แต่ต่างกันที่ อัตราทด ต่างกันมาก คนส่วนใหญ่ที่ชอบมาเล่น ชอบในความเสี่ยงเอาเงินมาเล่น แต่เนื่องจากมันเสี่ยงมาก พอร์ตของ Forex จะไม่ใหญ่มาก และเลือกซื้อในอัตราทดไม่เยอะ ค่าเงินจะเหวี่ยงในช่วงค่ำๆ ซึ่งเหมาะมากกับคนที่อยากรวยทางลัด เวลาเลิกงานพอดี แถมยังมีบอทเอาไว้ช่วยเทรดอีกต่างหาก อะไรจะขนาดนั้น มีคนแนะนำอย่างสวยหรู รวยง่ายๆ ไม่ต้องทำอะไรเลย รันบอท ได้เงิน แต่จากประสบการณ์ที่พบเจอ จากคนรู้จักหลายๆคน คือโดนล้างพอร์ตเป็นว่าเล่น พอสายป่านไม่ยาวพอก็เลิกไป คนที่ใช้บอทเทรด ก็ส่วนมากก็จะไป Copy จากคนอื่นมาแล้วอัลกอรึทึมก็คล้ายๆกัน มันก็เลยเข้าตามกฏว่า ของถูกพอมีคนซื้อเยอะๆมันก็จะกลายเป็นของไม่ถูก และความสุดยอดกว่านั้นคือ Broker ที่เป็นนายหน้ารับเทรด Forex ทำตัวโกงซ่ะเอง เหมือนกับการเทรดทองคำสมัยก่อน เช่นลัดคิว ราคาไม่ปรับตามตลาดโลก แต่ Forex มันอินดี้กว่านั้น คือตอนกำไรบางทีมันจะไม่ให้ขายหรือขายหมูไป เคยไปอ่านในเว็บบอร์ดต่างประเทศ แม่มเว็บมีให้ปรับอัตราการ Delay ด้วย 555 กำไรเยอะๆขายไม่ได้แล้วคนที่เป็น Broker ก็กินส่วนต่าง เจอคนรู้ที่ได้กำไรอยู่คนเดียว เค้าเขียนบอทเองเป็นโปรแกรมเมอร์เอง รันอยู่บน AWS หลายตัวมากๆเอามาช่วยกันประมวลผล ได้คุยกับเค้า ลองถามค่า Server ต่อเดือนก็หนาวหละ และเค้าต้องดูมันตลอด
3.  ขายตรง อันนี้มีคนแฉเยอะแยะ เอาเป็นว่ามันคือธุรกิจแบบนึงหละที่รวยได้ ถ้าเราเป็นเจ้าของบริษัทขายตรงอ่านะ “คลื่นของเป็ก” “พอลตีสิบ” “เที่ยวรอบโลก” มันเป็นเรื่องของคนรวยที่อยากดัง และคนดังที่อยากรวย เท่านั้นเอง ไม่อยากเขียนเยอะ รอบตัวมีคนทำเยอะซ่ะด้วย เดี๋ยวโดนกระทืบ ล่าสุดถึงขนาดคนเห็นโอกาส ใช้รถหรูของตัวเองแล้วให้คนเข้ามาถ่ายรูปคู่กับรถก็มี
4.  ตอนนี้หนังสือมากมาย ที่อยุ่ในตลาด ได้ปลูกฝังแนวคิดว่า ลาออกแล้วคุณจะรวย ไม่ต้องทำงานประจำก็ออกมาทำธุรกิจได้ แต่พอออกมาแล้วก็พบเจอความจริงที่โหดร้าย (ไม่รวมคนที่บ้านรวย) . โดยใช้ความโลภเป็นที่ตั้งและใช้อารมเป็นที่ตั้งส่วนมากจะเจ๊งหมด และสุดท้ายก็ต้องกลับไปทำงานประจำ เพราะคิดว่าเป็นเจ้าของแล้วจะต้องสบาย จริงๆมันไม่ใช่เลย เจ้าของบริษัทนั้นมีเจ้านายเยอะมาก ไม่ว่าจะเป็นธนาคารที่ปล่อยเงินกู้ มีเจ้านายก็คือลูกค้า มีเจ้านายก็คือทีมที่จ้างมาต้องรักษาเค้าไว้ให้ดีที่สุด

---

จะบอกว่าคนรวย ไม่เคยฟลุ๊ก คนฟลุ๊กไม่เคยรวยหรือไม่ก็รวยแป๊บเดียว จริงๆทุกคนที่ร่ำรวยทุกวันนี้ล้วนทำงานกันอยู่ตลอดเวลา

ไม่มีใครตั้งเป้าหมายว่าจะได้ เดือนละเท่านั้นเท่านี้ แล้วก็หยุดให้คนอื่นทำต่อแล้วสบายไปทั้งชาติ

ที่เห็นเค้าสบายอาจจะเป็นเพียงแค่ด้านเดียวก็ได้ แล้วเราก็จำด้านสบายนั้นเอามาแล้วก็ทำตามก็เท่านั้น แล้วก็จะมาบอกว่าไม่เห็นสำเร็จเหมือนเขาเลย

ผมเคยอ่านเจอคำพูดนึงที่กล่าวไว้ได้โดนมากๆ เดียวกับเรื่องรวยเร็วๆง่ายๆนี้ว่า

> เมื่อเราได้อะไรมาง่ายๆและฟรีๆ เราอาจได้แลกอะไรบางอย่างไปเรียบร้อยแล้ว
